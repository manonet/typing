---
title: 'Gatsby + Markdown: How to simply get data from a specific markdown in a single page?'
author: Florent Despinoy
date: 2019-08-06
---

# A program története

## A ködös múlt

Lehet egy programnak is története? És ha van, akkor bizonyára iszonyatosan érdekfeszítő...
A manonet első verzióját még csak magamnak készítettem. Akkor még nem is hívták így. Az úgy volt, hogy szerettem volna megtanulni tíz ujjal gépírni, mint minden rendes bróker, hacker, vagy könyvelőasszisztens, mert szerintem az olyan tuti, mindig is irigyeltem az ilyen embereket. És azt tettem, amit mindenki tett volna a helyemben azokban az időkben. Bementem a helyi könyvtárba, és kivettem a "Kökény Sándor - Gépírás II" c. könyvet. Nekiláttam szaporán a monoton alapleckéknek, és élveztem, hogy már olyan komplex szövegeket is tudok írni, mint pl. "a szocialista népgazdaság teljesítményei". No igen, a könyv még akkor íródott. Viszont volt ezzel egy kis gond. Nem tudom, próbálta-e már valaki közületek egy sötét szobában egyedül verni a billentyűzetet szocialista gazdaságtanra... Hát unalmas volt, na. És akkor megnéztem, van-e valami segítség erre a neten (kb. 2006-ot írunk ekkor) És azt kell mondjam, nem volt. Persze voltak mindenféle dolgok, de azt kell mondjam, hogy nem érték el azt a színvonalat, ami megfelelt volna a csecsebecse kezecskéimnek. Egyszóval nem mozdultak rá az ujjaim a kihívásra. Ami még volt, az meg fizetős. Dehát nooormális? Hogy egy egyetemista szoftverért fizessen?!? És akkor megszületett a gondolat: mivel már érdekelt a programozás, eldöntöttem, hogy megcsinálom magamnak.

### A saját program

Az első verziót még kb. 2006-ban írtam. Mindenki azt mondta, hogy csak a bolond ír magának ilyet. De én csak írtam. De végül elsüllyedt a mocsárban.
A másodikat kb. egy hónapra rá. De azt is elnyelte a mocsár.
A harmadik először leégett aztán összeomlott és utána nyelte el a mocsár, de a negyedik megmaradt. Az olyan stabilnak mutatkozott, hogy fel is tettem a netre. Volt is nagy öröm! Mármint én örültem, hogy valóban használják mások is, és innentől nem a gépírás tanulásával, hanem a tanításával foglalkoztam. Igen, vak vezet világtalant. Ez volt a kék, ha valaki még emlékszik...

### Internetjog

Hogy tartalom is legyen a programban, be is gépeltem a "gépírás" könyv tartalmát, és feltettem azt is a netre. De elgondolkodtam, hogy u.n. szerzői jogi szempontból ez - hogyhát - legális-e. És nem tudtam kideríteni. Komoly kihívásnak bizonyult kideríteni, hogy a kommunizmus és a neoliberális kapitalizmus jogfolytonos-e. És kiderült, hogy igen, de letagadja. Szóval elvileg nem, de azért tudjuk, hogy igen. De én biztosra akartam menni, olyannyira, hogy megkerestem a szerzőt. Ő szegény már nem élt - Isten nyugosztalja - a feleségével tudtam beszélni, és akkor még nem derült ki nekem, de valamibe nagyon belegázoltam. Elkezdődött egy dráma, részemről kivettem az érintett tartalmat, és levettem a netről a programot a megállapodott 3 hónapra, és ezidőre átirányítottam a forgalmat a károsultakhoz. Az ő oldalukról nem ismerem a történet többi részét. Mindenesetre a történet rámutatott arra, hogy nagy a katyvasz a digitális óceánban, annál is inkább, mert valódi emberi sorsok állnak a háttérben.

### Újabb próbálkozás

Időközben nekikezdtem egy újabb verziónak. De az is az említett sorsra jutott, nem élte meg az internet-érett kort.

### Valami születik

Hanem aztán összekaptam magam, és írtam egy olyat, ami jó ideig elérhető volt. (a zöld, ha valaki próbálta) Ez már sok szempontnak megfelelt, és benne rejlett a bővíthetőség lehetősége, amivel persze időhiány miatt nem éltem. Így maradt ahogy volt évekig. Itt újdonság volt, hogy segítségre is akadtam, voltak akik besegítettek pl. a leckék szavainak lektorálásában, hatalmas segítséget nyújtva.

## Lessons learned - Az okos ember más kárán tanul, a hülye a sajátján se

Azért született egy pár felismerés az évek során. Ezekre nem ártana magam emlékeztetni, és leírom, hogy az okos emberek is tanulhassanak belőle:

- Egy változó világban élünk. Minden változik, és mégis mozog a föld. És akkor még jön rá a digitális forradalom. Itt nehéz fix pontot találni, minden egy folyamat. Mire az ember végezne egy adott technikán belül valamivel, az adott technika elavulhat. A dolgok mélyszerkezetét kell megragadni, és absztrakt formába ölteni, legapróbb elemeire bontani, és átkonvertálható formátumba, egyértelmű modulokba menteni.
- Olyan folyamatot elkezdeni, aminek az ember nem látja a végét nem érdemes.
- A kitartó, türelmes, átgondolt és tisztességesen végzett munka meghozza az eredményét. (legyen az jó vagy rossz a szerint, hogy a munka célja beleilleszkedik-e a kozmosz rendezett szövetébe)
- Az élet kemény dolog. Aki nem bírja, az el se kezdje.

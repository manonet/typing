# Közreműködés

## A github használata

A git egy u.n. verziókövető rendszer, amivel programozók, grafikusok, miegyéb számítógépes szakik megkönnyítik a munkájukat. A github ezen a rendszeren működő szolgáltatás, lehetővé teszi, hogy a programozók munkáik forráskódját itt is megosszák, és így együttműködhessenek. Én is itt tervezem a fejlesztést, így aki komolyabban szeretne együttműködni, annak érdemes ezzel a rendszerrel megismerkedni.

Ahhoz, hogy valaki "beleírjon" ebbe a munkába, először is regisztrálni kell az oldalon.

Ha valakinek ötlete van, vagy hibát jelezne, de akár csak kérdése merül fel, bátran írjon egy "issue"-t (ejtsd: issjú). Ezek olyasmi dolgok, mint egy facebook bejegyzés, ha ez többet mond. Mások is el tudják olvasni, reagálhatnak rá, és ami a legfontosabb, ez az az "egység" amin mi programozók dolgozunk, összekötve a programon eszközölt változtatásokat ezekkel a bejegyzésekkel. Így később, amikor már egyre komplexebb minden, könnyen vissza lehet keresni, mit miért csinált az ember. Szóval fontosak ezek az "issue"-k, és fontos, hogy megfelelően legyenek beállítva. Ha nem vagy biztos, milyen "label"-t vagy "milestone"-t kell beállítani, hagyd csak üresen, majd beállítgatom.

### Hogyan kell issue-t írni

Először is, gondold ki, hogy mit szeretnél. Jelenleg a következő lehetőségek vannak:

- hibát jelezni (bug report)
- Javaslat, ötlet (feature request)
- Kérdezni, teret engedni a bizonytalanságnak

#### Kérdésem van

Én ezt a legutóbbit nagyon fontosnak tartom, úgyhogy ezzel kezdek. Amíg az ember bizonytalan, addig semmi építőt nem tud csinálni.

> nagyon érdekes a "kérdés" nyelvtana: A kérdésre u.i. lehet adni választ, vagy feleletet. Az eldöntendő kérdés és választó kérdés egy választási lehetőség, pl. "olvasni szeretnél vagy aludni? Válassz!" És az ember választ, majd megadja a választ. A kiegészítendő pedig, mint ahogy a neve is mutatja nem "egész" ki kell egészíteni. És ami nem egész az "fél", úgy is mint ige, hisz aki fél az bizonytalan. Csak akkor talál magára, ha újból egész lesz megtalálja hiányzó felét, s amit megtalál, az a másik fele lesz, vagy lett: a felelet. Hasonlóképp az angol response - felelet, responsible - felelős. És ha már az "egész"ségnél tartunk... de sok lesz ez így most egyszerre...

Ha tehát kérdés merülne fel, és az itt fellelhető információk kevésnek bizonyulnak, írj bátran egy issue-t. Ezt megteheted, hogy [beregisztrálsz](https://github.com/join), rákattintasz az ["issues" lapra](https://github.com/manonet/typing/issues), és megnyomod a "New issue" gombot, aztán hajrá. A cím lehetőleg legyen találó, de ha nem megy, legyen "kérdés" Végül "Submit new issue". Ezeket a kérdéseket csak és kizárólag a github platformon válaszolom meg. Ha ez nem megoldás, írhatsz levelet az info@manonet.org-ra. Ha a kérdés közérdekű, akkor majd megosztom én.

#### Hibát találtam

Szuper! Kérlek pillants rá, hogy valaki jelezte-e már [az issue-k közt](https://github.com/manonet/typing/issues). Ha még nem, vagy lusta vagy keresgélni, akkor a "kérdésem van" résznél említett módon írj egy issue-t. A "labels"-nél benyomhatod hogy "bug". Ha megírtad, nincs más dolgod mint várni, hogy valaki kijavítsa. De vannak dolgok, amiket magad is kijavíthatsz, pl. helyesírási hibákat ebben a szövegben. Ez sem nehéz, de hogy egyszerűbb legyen a dolgod, csináltam egy oldalt, ahol [nyugodtan kipróbálhatod](/manonet/typing/blob/master/docs/hu/sandbox.md), hogyan is kell csinálni.

#### Javaslatom van

Ez csodálatos! Ha átolvastad a "kérdésem van" és "hibát találtam pontokat, már tudod is, mi a teendő! Írj egy [issue-t](https://github.com/manonet/typing/issues)

### Angolul

Igen. Az internet és a számítógépes fejlesztés hivatalos nyelve az angol. Ez arra vezethető vissza, hogy Amerikában fejlesztették ki, eredetileg hadászati célokra. Valószínűleg így maradt angol nyelvű, és ezért is olyan alkalmas a globális megfigyelésre és véleményterrorra. Itt szeretném megjegyezni, hogy semmi bajom ezzel, sőt, magam is angolul fogok írni, megígérem.

Pár szempont:

- Noha sok esetben a magyar tartalom készül el először, vagy adott esetben bővebb, törekszem arra, hogy az angol nyelvű legyen a mérvadó, a hivatkozási pont.
- A program elsősorban angol nyelven készül. A felhasználói tartalom alap nyelve az angol, a fent említett okokból kifolyólag. Ez pusztán a lefordítást segítő programozási beállítás, terveim szerint a tartalom magyarul, angolul és németül párhuzamosan lenne megalkotva. Ez csakis a program funkcióit kitevő szavakra érvényes, nem érvényes pl. a "blog" jellegű tartalmakra.
- Az u.n. Issues (tickets, bugs, feature requests, user stories), vagyis a felhasználók felől érkező visszajelzéseknek szintén angol a hivatalos nyelve, hogy más programozók is megérthessék. Ez nem kell hogy elrettentsen bárkit is, bármikor bármit lehet írni magyarul is, de minden magyar nyelvű "issue"-t lefordítok angolra, és azon fogok dolgozni, a magyart pedig "duplicate"-re állítom, és csatolom hozzá az angolt.
